Gli strumenti per visualizzare mappe dell'esperienza del servizio
-----------------------------------------------------------------

.. include:: /banner.rst

Data la natura immateriale e l’intangibilità del servizio digitale, la sua progettazione si avvale di strumenti per visualizzare e analizzare la complessità. A questo scopo esistono diversi strumenti di rappresentazione principalmente per:

- riflettere e analizzare lo stato dell’arte del servizio offerto;
- aiutare la discussione e il confronto in sessioni di co-progettazione; 
- empatizzare e immedesimarsi nella storia dell’utente.

Cruciale è - sin dal principio - definire il livello di approfondimento della mappatura: occorre cioè **stabilire fin dall’inizio se l’obiettivo è avere una visione di alto livello che mostri l'esperienza utente dall’inizio alla fine** (*user journey*), oppure se si mira a una **mappa più dettagliata che si concentra su una particolare interazione** (*user flow*),o ancora una **mappa di dettaglio complessiva delle interazioni** *front-office* e *back-office* (*service blueprint*).

Qualsiasi sia il livello di dettaglio per garantire l’immedesimazione è utile avvalersi delle personas di riferimento. Principalmente utilizzate per sintetizzare i risultati della ricerca, le personas risultano risultano anche essere un ottimo punto di partenza per mappare gli *user journey as-is*, ovvero relativi al contesto d’uso attuale e poi in fase di progettazione, guidare la definizione dell’esperienza utente tramite gli *user journey to-be*, ovvero che spiegano l’utilizzo del futuro servizio digitale.

Mappe dell'esperienza dell'utente
^^^^^^^^^^^^^^^^^^^^^^^^^^^^^^^^^

Lo strumento di mappatura dell’esperienza dell’utente (detto anche *user journey*) è la rappresentazione sintetica dei passaggi che fanno gli utenti tra i *touchpoint* messi loro a disposizione (sito, app, sportello/punto vendita, etc.) per raggiungere un determinato obiettivo. Tale strumento viene utilizzato per **descrivere in modo sintetico l’esperienza d’uso dell’utente con un determinato servizio**. La rappresentazione schematica facilita la comprensione dei diversi passaggi procedurali ed è uno strumento per riflettere sugli aspetti migliorabili. 

I principali obiettivi della mappa dell’esperienza sono:

- mappare lo stato dell’arte di un servizio esistente;
- consentire di immedesimarsi nell’esperienza dell’utente; 
- essere punto di partenza per il confronto di gruppo riguardo al servizio esistente o la creazione di un servizio futuro.

La mappa dell’esperienza viene costruita mettendo sull’asse orizzontale tutte le fasi in cui si svolge l’interazione con un servizio, in sequenza logica-temporale. Per ogni fase vengono poi elencate le attività che l’utente svolge e i *touchpoint* con cui interagisce, costruendo così **una rappresentazione sintetica della sua esperienza, attraverso tutto ciò che avviene prima, durante e dopo**. La mappatura può essere infine completata evidenziando la reazione emotiva che caratterizza l’esperienza dell’utente nelle varie fasi, che può essere caratterizzata da soddisfazioni o frustrazioni. 

Lo strumento di mappatura *user journey* permette di **analizzare l’esperienza di un servizio esistente o di un servizio in corso di definizione, evidenziando le criticità su cui intervenire e le differenze tra le modalità di interazione dei diversi possibili utenti**. 

`Vai al kit Esperienza utente su Designers Italia <https://designers.italia.it/kit/esperienza-utente/>`__

Service blueprint
^^^^^^^^^^^^^^^^^

Il *service blueprint* è un quadro sintetico, una mappa che descrive accuratamente il sistema del servizio, in modo che le diverse persone coinvolte nel processo della sua fornitura possano capirlo e affrontarlo obiettivamente a prescindere dal loro ruolo o dal loro punto di vista personale.
