Conoscere gli utenti e gli erogatori del servizio
-------------------------------------------------

Avere un’idea chiara delle necessità degli utenti che utilizzano i servizi che progettiamo e conoscere nel dettaglio la loro esperienza di interazione con i canali digitali o fisici che rappresentano il servizio è fondamentale per costruire una base solida su cui strutturare il progetto o da cui partire per migliorarlo. 
Nell’ambito della trasformazione digitale il service design si focalizza sull’esperienza concernente l’interazione tra l’utente e il touchpoint digitale. 

Quando si parla della conoscenza dell’utente in ambito pubblico bisogna fare attenzione a considerare tra gli utenti del servizio sia il cittadino, nel caso in cui sia esso a fruire del servizio pubblico digitale, sia nel caso in cui chi usa il *touchpoint* digitale sia un operatore della Pubblica amministrazione.
Dopo aver compreso il contesto del servizio pubblico attraverso le mappe degli attori o della mappe dell’ecosistema, si dovrebbe procedere con una ricerca accurata e approfondita degli utenti del servizio pubblico digitale. Per approfondire le metodologie e tecniche di ricerca si rimanda al capitolo del manuale dedicato alla design research.

Sia i servizi che i processi rivolti ai cittadini, sia quelli interni all'amministrazione, devono essere analizzati e progettati in modo da offrire esperienze digitali di qualità ed efficienti. 

L'obiettivo è quello di garantire:

- ai cittadini che il servizio funzioni in modo soddisfacente;
- ai dipendenti pubblici e ai funzionari che i servizi vengano progettati come parti di un ecosistema complesso e integrato.

*Personas* o profilo utenti
^^^^^^^^^^^^^^^^^^^^^^^^^^^
Nella progettazione di un servizio, lo strumento *personas* o profili utente è uno strumento di racconto delle diverse tipologie di utenti di un servizio risultante dall’analisi di quanto emerso dalle attività di ricerca quantitativa e qualitativa. Lo strumento aiuta a narrare l’utente e comprenderne la situazione e il motivo che lo spinge ad approcciarsi al servizio, descrivendolo in termini di comportamenti e preferenze rispetto alla fruizione del servizio e dei suoi punti di contatto (*touchpoint*) digitali.

La costruzione delle *personas* può essere anche elaborata sulla base di ipotesi condivise da un gruppo di professionisti della Pubblica amministrazione o cittadini che prendono parte ad attività di co-progettazione. In questo caso viene fornito un foglio di lavoro che aiuta il gruppo di partecipanti a ragionare sulle variabili chiave di quel personaggio, e immaginarsi la sua vita, le sue abitudini, le sue esigenze.
Principalmente utilizzate per sintetizzare i risultati della ricerca, le *personas* sono anche un ottimo punto di partenza per mappare:

- gli user *journey as-is*, ovvero relativi al contesto d’uso attuale;
- gli *user journey to-be* che spiegano l’utilizzo del futuro servizio digitale e sono utili soprattutto in fase di progettazione.



