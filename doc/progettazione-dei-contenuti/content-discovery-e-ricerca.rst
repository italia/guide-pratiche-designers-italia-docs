Content discovery e ricerca
******************************

La fase di content discovery e ricerca è fondamentale per la progettazione dei contenuti. Lo scopo è di arrivare a comprendere lo stato dell’arte e la natura del problema che si vuole risolvere – e non di iniziare a progettare soluzioni. 

Prima di creare un contenuto, infatti, devi avere ben chiaro: 

- chi sono gli utenti a cui ti rivolgi; 
- qual è lo scopo della loro visita, ovvero qual è il bisogno a cui il tuo contenuto deve rispondere. 

La content discovery e la ricerca ti aiutano a capire: 

- chi sono i tuoi utenti, quali sono le loro necessità e quale linguaggio usano; 
- quali sono le necessità dell’organizzazione; 
- quali contenuti pubblicare e quando; 
- quali canali di comunicazione usare. 

Puoi fare content discovery e ricerca per intere sezioni di contenuti o anche pezzi di contenuti singoli. 

Puoi anche usare questa fase per aiutare le altre persone nella tua organizzazione a capire cosa stai facendo e perché.

Come fare una sessione di content discovery
============================================
Lo scopo della sessione è di coinvolgere tutte le persone che lavorano con i contenuti che stai progettando o che potrebbero avere un interesse (ad esempio, le persone che lavorano nell’ufficio che offre un determinato servizio ai cittadini, o le persone che lavorano direttamente in supporto ai cittadini – come le helpline), in modo da raccogliere il maggior numero di informazioni possibile.  

Prenota una sala riunioni o organizza una riunione online per un paio d’ore. Successivamente potrai decidere se le informazioni raccolte sono sufficienti o se è necessario organizzare altre sessioni. Assicurati di avere gli strumenti adatti per prendere note, come penne e post-it per le sessioni in presenza o lavagne collaborative per sessioni online. Fai più domande possibili per capire di più sull’argomento, gli utenti, quello che vogliono sapere e quali sono anche i loro comportamenti offline. 

Alla fine della sessione avrai una serie di note. Analizzale il prima possibile a mente fresca e riassumile in un’email da inviare ai partecipanti, in modo da ricevere ulteriori spunti tardivi o correggere qualcosa che è stato interpretato male. 

Alla fine della content discovery, avrai raccolto: 

- informazioni sugli utenti e le loro necessità; 
- il punto di vista e le conoscenze degli esperti dell’argomento; 
- il punto di vista e le conoscenze dell’organizzazione in senso più ampio; 
- un'idea delle informazioni che mancano ed è necessario approfondire. 

Ricerca utente sui contenuti e il linguaggio
=================================================

Oltre alle attività di ricerca utente svolte dagli user researcher, esistono una serie di attività di desk research che si focalizzano sullo scoprire i contenuti che gli utenti cercano e il linguaggio che usano.

Dati di ricerca (search keywords)
------------------------------------

I dati di ricerca offrono informazioni sulle parole (keywords) che le persone usano per cercare i contenuti sul web. Esistono una serie di strumenti disponibili, alcuni gratuiti, altri a pagamento, che ti permettono di individuare le keyowrd usate per parlare di un determinato argomento. 

I **dati di ricerca esterni** sono le parole che le persone usano sui motori di ricerca esterni, come Google. Individuare queste keyword è importante per capire come gli utenti cercano le informazioni prima di arrivare a una specifica istituzione.  

I **dati di ricerca interni**, invece, sono le parole che le persone usano nella barra di ricerca del sito web di un’istituzione (come ad esempio il sito di un Comune). 

Entrambi questi tipi di dati sono utili per iniziare a compilare una lista di termini usati dagli utenti, che serviranno successivamente per scrivere i contenuti ed effettuare scelte su titoli di pagina, filtri di ricerca, tag e voci del menu di navigazione. 

Ricerca tramite analytics
--------------------------

Analizzare le metriche di un sito web esistente può fornire dati importanti che ci permettono di comprendere più a fondo i comportamenti degli utenti, i contenuti di cui hanno bisogno (quello che vogliono sapere) e i loro modelli mentali (come pensano).  

Alcune metriche che puoi prendere in considerazione, in base agli scopi della ricerca, sono: 

- **referrals**, per capire da dove vengono gli utenti e quali contenuti hanno reindirizzato ai tuoi (e quindi cosa stanno leggendo e il linguaggio usato per arrivare al tuo sito o servizio); 
- **numero di visite** su una pagina, per capire la popolarità di un contenuto o scoprire quali contenuti sono difficili da trovare; 
- **bounce rate**, per individuare le pagine da cui gli utenti escono dal sito (attenzione però, perché in alcuni casi potrebbe significare che gli utenti hanno trovato quello che cercavano); 
- **tempo speso su pagina** (anche in questo caso, il giudizio della metrica dipenderà dallo scopo della pagina); 
- **ricerche su pagina**, per individuare eventuali informazioni che gli utenti si aspettano di trovare in relazione a quel contenuto ma sono mancanti o difficili da individuare. 

Puoi annotare queste metriche nel `Modello di analisi dei contenuti <https://designers.italia.it/risorse-per-progettare/progettare/contenuti-e-linguaggio/analizza-i-contenuti-esistenti/>`_ di Designers Italia, particolarmente utile per svolgere una revisione dei contenuti.

Approfondisci come ottimizzare l’usabilità di siti e servizi sulla base di dati con il `kit Web Analytics <https://designers.italia.it/risorse-per-progettare/validare/web-analytics/>`_ di Designers Italia.

Ricerca sui forum 
--------------------------
I forum sono spazi dove gli utenti esprimono liberamente le loro opinioni, preoccupazioni e bisogni. Analizzando le discussioni, puoi ottenere una comprensione dettagliata delle esigenze degli utenti, delle loro sfide e delle soluzioni che cercano. 

I forum ti permettono di identificare problemi comuni o domande frequenti che potrebbero non emergere da altre forme di ricerca, così da creare contenuti che rispondano direttamente ai bisogni degli utenti. 

Osservando come gli utenti comunicano tra loro nei forum, puoi anche apprendere il linguaggio e il tono che risuona maggiormente con loro. 

Prima di iniziare la ricerca sui forum, stabilisci cosa vuoi scoprire. Ad esempio: 

- le parole che gli utenti usano per parlare di un determinato argomento;
- le 10 cose su cui gli utenti si interrogano maggiormente; 
- qual è il grado di emotività degli utenti nei confronti dell’argomento e chi ne è più colpito. 

In questo modo, otterrai: 

- una lista di vocaboli da usare per scrivere i contenuti; 
- una lista dei contenuti più importanti per gli utenti, che inciderà anche sull’organizzazione dei contenuti del sito o servizio e sulla visibilità; 
- un’indicazione del tono di voce e dello stile da usare.
