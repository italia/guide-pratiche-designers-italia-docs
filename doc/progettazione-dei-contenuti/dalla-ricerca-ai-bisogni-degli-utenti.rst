Dalla ricerca ai bisogni degli utenti
=========================================

La ricerca utente genera una grande quantità di informazioni grezze. Dopo aver condotto la ricerca utente, è fondamentale **estrapolare i bisogni degli utenti** perché questo passaggio consente di **trasformare i dati raccolti in insight concreti e utilizzabili** che possono guidare il processo di progettazione. 

Identificare i bisogni degli utenti è importante per: 

- **creare soluzioni mirate** - comprendendo esattamente quali sono i bisogni e le aspettative degli utenti, è possibile creare contenuti che rispondano in modo preciso alle loro esigenze, aumentando la soddisfazione ed evitando di creare funzionalità o contenuti inutili o irrilevanti. 
- **prioritizzare in maniera efficace** - identificare i bisogni consente di stabilire quali aspetti sono più importanti per gli utenti. Questo aiuta a focalizzare le risorse e gli sforzi su contenuti, funzionalità o caratteristiche che avranno il maggiore impatto. 

Le **user stories** e le **job stories** sono strumenti utilizzati nel content design per comprendere meglio le esigenze degli utenti e creare contenuti efficaci e pertinenti.

User stories 
---------------

Le user stories sono brevi descrizioni, spesso strutturate in un formato standard, che rappresentano ciò che un utente desidera fare o ottenere.  

La struttura tipica è: **"Come [tipo di utente], voglio [obiettivo] in modo da [motivazione]"**.  

Ad esempio, *"Come utente nuovo, voglio trovare rapidamente informazioni di contatto, in modo da poter chiedere assistenza"*.  

Formulare le user stories ti aiuta a capire gli obiettivi degli utenti, tenerli bene a mente, e progettare contenuti che rispondano a tali bisogni in modo chiaro e semplice. 

Le user stories sono utili se hai una platea di diversi tipi di utenti, con necessità diverse per diversi tipi di contenuti e diversi livelli di dettaglio.

Job stories
--------------

Le job stories sono simili alle user stories, ma sono più focalizzate sul contesto e sulle motivazioni dietro un'azione. Si concentrano sul lavoro che l'utente deve svolgere piuttosto che sulla tipologia dell'utente.  

La struttura tipica è: **"Quando [situazione], voglio [motivazione], così posso [risultato desiderato]"**.  

Ad esempio, *"Quando ho un problema tecnico, voglio trovare una guida rapida, così posso risolverlo immediatamente"*.  

Le job stories sono utili quando hai un’unica tipologia di utente e hai bisogno di concentrarti sul "perché" e "quando" l'utente intraprende un'azione, fornendo una comprensione più approfondita del contesto d'uso.

Criteri di accettazione
-----------------------------
I criteri di accettazione sono delle condizioni che un contenuto deve soddisfare per essere considerato completo. Sono usati per definire in modo chiaro e verificabile cosa deve essere fatto affinché il lavoro di progettazione su una user story o una job story sia completato. 

Stabilire dei criteri di accettazione ti aiuta a tenere traccia del progresso di un progetto e assicurarti di avere sempre bene in mente i bisogni degli utenti quando crei i contenuti.

I criteri di accettazione: 

- descrivono il risultato finale che l'utente deve ottenere eseguendo l'azione o consumando un contenuto; 
- stabiliscono le condizioni di successo o fallimento basate su ciò che l'utente vuole raggiungere nel contesto descritto; 
- garantiscono che l'interazione soddisfi le aspettative dell'utente in termini di facilità e fluidità.

Sono importanti perché: 

- definiscono in modo chiaro cosa deve essere sviluppato o realizzato, evitando ambiguità; 
- rendono il lavoro verificabile, fornendo parametri oggettivi per stabilire se una storia è stata completata con successo; 
- consentono a designer, sviluppatori e stakeholder di condividere una visione comune di cosa si aspetta l'utente, migliorando la comunicazione e la collaborazione; 
- sono utilizzati come base per testare la soluzione e verificare che funzioni come previsto.

.. admonition:: example
   :class: admonition-example display-page
   
   .. role:: admonition-internal-title
      :class: admonition-internal-title

   `Esempio di job story e user story`:admonition-internal-title:

   Per la user story *“Come utente nuovo, voglio trovare rapidamente informazioni di contatto, in modo da poter chiedere assistenza"* usata prima come esempio, i criteri di accettazione potrebbero essere:
   
   - L'utente può trovare un link o un pulsante "Contatti" facilmente visibile nella barra di navigazione principale o nel footer della pagina. 
   - Nella pagina dei contatti devono essere disponibili almeno tre modalità di contatto, come email, numero di telefono e modulo di contatto diretto. 
   - Nella sezione dei contatti, viene indicato chiaramente il tempo di risposta previsto per ogni modalità di assistenza (ad esempio "Risposta via email entro 24 ore"). 
   - La sezione "Contatti" deve essere facilmente accessibile e fruibile anche da dispositivi mobili, con layout adattato e interazioni facili per chiamare o inviare email direttamente dal telefono. 

   Per la job story *"Quando ho un problema tecnico, voglio trovare una guida rapida, così posso risolverlo immediatamente"* usata prima come esempio, i criteri di accettazione potrebbero essere: 

   - L’utente può cercare una guida specifica tramite una barra di ricerca.
   - Le guide devono essere facilmente navigabili e comprensibili.
   - Deve essere presente un pulsante per contattare l’assistenza se la guida non risolve il problema.
   - La guida deve essere visualizzabile sia da desktop che da mobile. 


