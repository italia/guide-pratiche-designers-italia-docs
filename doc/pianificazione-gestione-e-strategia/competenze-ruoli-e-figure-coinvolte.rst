Competenze, ruoli e figure coinvolte
==========================================
Un aspetto fondamentale da indirizzare all’inizio del progetto è il coinvolgimento delle varie figure necessarie allo svolgimento delle attività.  

La progettazione di servizi digitali in ambito pubblico richiede una serie di **competenze funzionali e organizzative** in tutte le fasi del processo progettuale: dalla ricerca con gli utenti e prototipazione, alla progettazione e realizzazione di servizi, interfacce e contenuti. È possibile reperirle sia internamente agli enti stessi (*in-house*), che attraverso l’affidamento di determinate attività a fornitori esterni.  

I ruoli a cui fanno capo queste competenze possono variare in base alle caratteristiche del progetto e all’assetto del gruppo di lavoro, e possono richiedere specializzazioni verticali su temi specifici (ad esempio: visual design) o trasversali, in grado di coprire diversi aspetti all’interno del processo progettuale (ad esempio: project management).

La seguente tabella fornisce una panoramica delle competenze da applicare nel processo di progettazione di servizi pubblici digitali e relative figure professionali a cui possono afferire. 

+---------------------------------------------------------------------------------------------------------------------------------------------------------------------------------------------+
|                                                                                                                                                                                             |
| **Design dei servizi: verso una mappa delle competenze**                                                                                                                                    |
+------------------------------------+---------------------------------------------------+------------------------------------------------------+---------------------------------------------+
| **Competenze funzionali**          | **Requisiti e obiettivi**                         | **Attività**                                         | **Titoli professionali correlati**          |
+------------------------------------+---------------------------------------------------+------------------------------------------------------+---------------------------------------------+
| **Pianificazione, gestione         | Saper guidare il progetto gestendo                | Tenere traccia dei progressi del                     | - Technical project manager                 |
| e strategia**                      | gli obiettivi definiti con il committente,        | progetto nel tempo verso gli obiettivi               | - Esperto di innovazione e digitalizzazione |
|                                    | le tempistiche e le risorse a disposizione;       | previsti, definire le attività da                    | - Strategic Designer                        |
|                                    | mediare fra la fattibilità tecnica e              | svolgere e coordinare conseguentemente               |                                             |
|                                    | tecnologica delle soluzioni proposte e le         | il team internamente e nel                           |                                             |
|                                    | esigenze degli utenti finali.                     | rapporto con l’amministrazione.                      |                                             |
+------------------------------------+---------------------------------------------------+------------------------------------------------------+---------------------------------------------+
| **Ricerca primaria**               | Conoscere metodi e tecniche di ricerca            | Organizzare la ricerca in base al focus              | - User Researcher                           |
|                                    | primari e saper raccogliere e restituire          | del progetto, eseguire interviste e                  | - Antropologo                               |
|                                    | risultati rilevanti a comprendere il contesto     | osservazioni, con utenti e/o stakeholder,            | - Etnografo                                 |
|                                    | e l’esperienza d’uso del servizio per             | strutturare e non. Somministrare                     | - UX Researcher                             |
|                                    | informare lo svolgimento del progetto.            | questionari quanti-qualitativi e saper               | - Service Designer                          |
|                                    |                                                   | analizzare, rielaborare e sintetizzare               |                                             |
|                                    |                                                   | le evidenze raccolte.                                |                                             |
+------------------------------------+---------------------------------------------------+------------------------------------------------------+---------------------------------------------+
| **Ricerca secondaria**             | Conoscere le metodologie e tecniche di            | Pianificare, impostare e svolgere                    | - Design Researcher                         |
|                                    | analisi secondaria, mappare i risultati           | ricerca indiretta collezionando casi-studio,         | - UX researcher                             |
|                                    | ottenuti in modo rilevante per l’obiettivo        | esplorando trend e tecnologie emergenti.             | - Service Designer                          |
|                                    | del progetto estrapolando osservazioni            | Organizzare e elaborare dati                         | - Trend Analyst                             |
|                                    | sintetiche e interessanti rispetto                | quanti-qualitativi provenienti da fonti              |                                             |
|                                    | all’argomento di indagine.                        | documentali differenti.                              |                                             |
+------------------------------------+---------------------------------------------------+------------------------------------------------------+---------------------------------------------+
| **Analisi dati**                   | Conoscere metodi e tecniche di raccolta,          | Raccogliere, analizzare, interpretare e              | - Data analyst                              |
|                                    | analisi, elaborazione, interpretazione,           | condividere dati quantitativi (o quantificabili)     | - Data scientist                            |
|                                    | diffusione e visualizzazione dei dati             | a fini analitici, predittivi o strategici che        | - Statistico                                |
|                                    | quantitativi o quantificabili a fini              | riguardano il comportamento degli utenti             | - SEO specialist                            |
|                                    | analitici, predittivi o strategici,               | online in forma adeguatamente anonimizzata           | - Business Analyst                          |
|                                    | con particolare riguardo all’analisi dei          | e in linea con la norma GDPR.                        |                                             |
|                                    | dati di ricerca e traffico web.                   |                                                      |                                             |
+------------------------------------+---------------------------------------------------+------------------------------------------------------+---------------------------------------------+
| **Progettazione di servizi**       | Saper svolgere attività di analisi di sistemi     | Analizzare le soluzioni esistenti, organizzare       | - Service Designer                          |
|                                    | complessi e mappatura del contesto (as is)        | sessioni di co-progettazione, definire la            | - Strategic Designer                        |
|                                    | per poi dare indirizzo strategico alla            | proposta di valore e l’offerta del servizio,         |                                             |
|                                    | progettazione del servizio (to be), definendo     | per poi identificare scenari d’uso, ideare e         |                                             |
|                                    | l’ecosistema di servizio in termini di            | modellare i processi e definire i                    |                                             |
|                                    | erogazione e fruizione.                           | touchpoint(punti di contatto) del servizio digitale. |                                             |
+------------------------------------+---------------------------------------------------+------------------------------------------------------+---------------------------------------------+
| **Progettazione dei contenuti**    | Saper mediare le esigenze di comunicazione,       | Progettare e realizzare i contenuti visivi e         | - Content designer                          |
|                                    | di impatto visivo, di leggibilità e di            | testuali nei diversi touchpoint relativi alla        | - Web content editor                        |
|                                    | accessibilità, adattando i messaggi al            | fruizione del servizio, ottimizzare i contenuti      | - Seo Specialist                            |
|                                    | contesto specifico e all’utente.                  | e la loro struttura in base alle regole di           | - Information Architect                     |
|                                    |                                                   | ottimizzazione per i motori di ricerca (SEO).        | - Visual designer                           |
|                                    |                                                   |                                                      | - Web Accessibility Expert                  |
+------------------------------------+---------------------------------------------------+------------------------------------------------------+---------------------------------------------+
| **Progettazione dell'interazione** | Sapere definire le caratteristiche della          | Progettare l’esperienza dell’utente e definire       | - Interaction Designer                      |
|                                    | interazione tra l’utente e il servizio attraverso | l’interfaccia utente in termini di contenuti         | - UX designer                               |
|                                    | i touchpoint fisici e digitali, schematizzando    | e funzionalità, prototipando layout statici          | - Solution Architect                        |
|                                    | i flussi e la struttura di base dell’interfaccia  | (wireframe) o mockup interattivi a                   | - Information Architect                     |
|                                    | utente.                                           | bassa/media fedeltà.                                 | - UX Writer                                 |
|                                    |                                                   |                                                      | - Web Accessibility Expert                  |
+------------------------------------+---------------------------------------------------+------------------------------------------------------+---------------------------------------------+
| **Progettazione dell'interfaccia** | Saper tradurre quanto progettato in un artefatto  | Realizzazione della visualizzazione prototipale      | - User Interface Designer                   |
|                                    | grafico completo, coerente e funzionale alle      | ad alta fedeltà dell’interfaccia utente, sia nei     | - UX Designer                               |
|                                    | migliori pratiche di sviluppo dell’interfaccia,   | suoi aspetti statici che in quelli dinamici.         | - Graphic designer                          |
|                                    | tenendo in considerazione gli standard di         | Affiancamento alle figure dello sviluppo             | - Web designer                              |
|                                    | accessibilità e di usabilità.                     | dell’interfaccia per garantire la corrispondenza     | - Web Accessibility Expert                  |
|                                    |                                                   | del risultato finale a quanto progettato.            |                                             |
+------------------------------------+---------------------------------------------------+------------------------------------------------------+---------------------------------------------+
| **Sviluppo interfaccia**           | Saper tradurre quanto prodotto durante le fasi    | Sviluppo di codice per il touchpoint digitale,       | - Front-end web developer                   |
|                                    | di progettazione in software interattivo,         | sia esso un sito web, un’app, un’interfaccia         | - Mobile application developer              |
|                                    | integrando i requisiti di contenuto, di UX        | conversazionale, sia nei suoi aspetti statici        | - Sviluppatore                              |
|                                    | e i requisiti tecnici, tenendo in considerazione  | che in quelli dinamici.                              | - Web designer                              |
|                                    | i vincoli di prestazione, ricercabilità,          |                                                      | - Specialista di Media Digitali             |
|                                    | raggiungibilità, accessibilità e usabilità.       |                                                      | - Web Accessibility Expert                  |
+------------------------------------+---------------------------------------------------+------------------------------------------------------+---------------------------------------------+

Esistono poi **competenze trasversali** alle figure professionali e al processo di progettazione. Queste riguardano aspetti come l’empatia e la comunicazione, la capacità di inquadrare i problemi e gestire l’incertezza, quella di passare rapidamente dalla teoria alla pratica e saper risolvere i problemi. 

+--------------------------------------------------------------------------------------------------+
| **Competenze trasversali**                                                                       |
+------------------------------------+-------------------------------------------------------------+
| Orientamento ai risultati          | Gestire l'incertezza, arrivare al risultato                 |
+------------------------------------+-------------------------------------------------------------+
| Capacità di ascolto e di sintesi   | Saper ascoltare gli altri e tradurre l'ascolto in elementi  |
|                                    | di valore per il progetto                                   |
+------------------------------------+-------------------------------------------------------------+
| Curiosità e apprendimento continuo | Ricercare e trovare nuove soluzioni ai bisogni              |
+------------------------------------+-------------------------------------------------------------+
| *Teamwork*                         | Favorire lo scambio di idee e la trasversalità              |
+------------------------------------+-------------------------------------------------------------+
| *Problem solving*                  | Inquadrare i problemi e proporre soluzioni, con concretezza |
+------------------------------------+-------------------------------------------------------------+

Coordinatore di progetto
-----------------------------
In un progetto di trasformazione digitale è fondamentale individuare un **coordinatore di progetto** che: 

- formi e coordini un gruppo di lavoro interdisciplinare (interno o tramite forniture) con l’ampiezza e le competenze adatto alle caratteristiche del progetto; 

- rappresenti gli obiettivi dell’amministrazione; 

- abbia ben presente l’obiettivo del progetto, come raggiungerlo e misuri costantemente l’andamento del progetto. 

- favorisca la collaborazione e gestisca le relazioni con tutti gli attori coinvolti; 

- metta gli utenti al centro del processo di progettazione; 

- abbia dimestichezza con l’ambito di servizio in cui si svolge il progetto o si avvalga di referenti tecnici; 

- definisca gli strumenti (quali, come e quando usarli), i tempi e costi (project management), privilegiando strumenti di lavoro open source, aperti e collaborativi, ispirati da una metodologia agile; 

- imposti le ritualità della gestione del progetto (le riunioni cicliche legate ai contenuti di progetto, gli incontri di stato avanzamento lavori, le retrospettive a valle della conclusione di un ciclo di progettazione). 

 
Questo coordinatore può essere il Responsabile della transizione al digitale (RTD). Nel caso di progetti svolti tramite forniture esterne, può essere il Responsabile unico del procedimento (RUP) o il Direttore all’esecuzione del contratto (DEC).  

In ogni caso, anche quando non fosse possibile individuare questa competenza di dominio tra le figure preposte, è bene che chi possiede la responsabilità formale del progetto **si avvalga di referenti tecnici** all’interno del gruppo di lavoro, lasciando loro lo spazio per contribuire rispetto alla loro competenza.  

Ad esempio, in un progetto di definizione del servizio di fatturazione elettronica, è bene individuare una persona che conosca bene i processi di fatturazione e sia in grado di guidare gli esecutori del progetto fornendo consigli e indicazioni su come inviare e processare tali fatture, i dati che queste devono contenere, e così via. 

Definire ruoli e responsabilità
------------------------------------
Una gestione efficace e ben strutturata del progetto dipende in gran parte da una definizione chiara e univoca dei ruoli e delle responsabilità di tutti gli attori coinvolti. Per garantire che ogni attività venga completata con efficienza e che le risorse siano allocate correttamente, è fondamentale identificare e assegnare i responsabili in modo esplicito e condiviso. Questo processo aiuta a evitare sovrapposizioni nei compiti e a chiarire le aspettative tra i membri del team. 

La **mappa degli stakeholder** e la **matrice RACI** sono strumenti utili a riassumere e condividere le responsabilità dei principali attori coinvolti nella progettazione.  

Questi strumenti possono aiutare a rispondere ad alcune domande chiave, tra cui: 

- Chi definisce gli obiettivi strategici e monitora l’andamento del progetto? 

- Chi è responsabile della progettazione dell’esperienza utente? 

- Chi si occupa dello sviluppo, dei test e delle integrazioni? 

- Chi valuta i rilasci e ne misura l’impatto? 

La matrice degli stakeholder 
^^^^^^^^^^^^^^^^^^^^^^^^^^^^^^^^^^

La matrice degli stakeholder è un diagramma a due assi che permette di descrivere i diversi attori coinvolti, interrogandosi sulla loro partecipazione al progetto in questione.  Aiuta ad assumere il punto di vista di ciascun soggetto, analizzare gli interessi in gioco e agire di conseguenza. 

La matrice si costruisce partendo da due assi cartesiani, relativi rispettivamente al livello di interesse per il progetto e al tipo di influenza su di esso.  

Dall’incrocio di queste due dati si ottengono quattro quadranti, che suggeriscono diverse tipologie di comportamento: per esempio se un attore è molto interessato ma poco influente basterà tenerlo informato sugli avanzamenti del progetto, mentre se un attore è molto influente ma poco interessato sarà necessario prestare attenzione alle sue esigenze e cercare di anticiparle.


La matrice RACI
^^^^^^^^^^^^^^^^^^^

Per facilitare l’assegnazione delle responsabilità, uno degli strumenti più utilizzati è la matrice RACI, che mette in relazione le risorse coinvolte con le attività del progetto, fornendo una visione chiara di "chi fa che cosa". 

La matrice RACI definisce quattro ruoli chiave, i cui acronimi derivano dai termini inglesi e descrivono le diverse interazioni tra risorse e attività: 

- **Responsible (R)**: la persona incaricata di completare l’attività; 

- **Accountable (A)**: la persona con la responsabilità finale di supervisionare e approvare l’attività; 

- **Consulted (C)**: chi fornisce supporto o consulenza durante l’esecuzione dell’attività; 

- **Informed (I)**: chi deve essere aggiornato sull’avanzamento e sul completamento dell’attività, senza esserne direttamente coinvolto. 

La matrice è generalmente rappresentata come una tabella in cui le attività sono indicate nelle righe e gli attori nelle colonne. Le lettere R, A, C e I vengono inserite nelle celle per indicare il ruolo di ciascun membro rispetto a ogni attività. Un principio fondamentale nella costruzione della matrice è che i ruoli Responsible e Accountable debbano essere assegnati a una sola persona per evitare ambiguità nei processi decisionali e garantire chiarezza nella gestione delle responsabilità. 

L’utilizzo della matrice RACI riduce le sovrapposizioni e i rischi di attività duplicate, facilitando una divisione bilanciata dei compiti. Inoltre, permette di monitorare facilmente l’assegnazione delle responsabilità, migliorare la collaborazione tra i membri del team e aumentare la responsabilizzazione di ciascuna risorsa. Grazie alla sua capacità di chiarire il coinvolgimento di ogni attore in ogni fase del progetto, ottimizza la comunicazione e il flusso di lavoro, rendendo il progetto più efficiente. 


Prendere decisioni
-----------------------

La capacità di prendere decisioni in modo efficace è un elemento chiave per il successo di qualsiasi progetto. Le decisioni devono essere basate su un'analisi accurata delle opzioni disponibili e su un allineamento agli obiettivi strategici delineati nel brief iniziale del progetto. 

Uno degli strumenti più utili per prendere decisioni informate e strategiche è la **matrice delle priorità**. Questo strumento permette di valutare diverse opzioni sulla base di due criteri fondamentali, rappresentandoli su un diagramma a due assi: 

- **impatto**, ovvero quanto un'opzione contribuisce al raggiungimento degli obiettivi del progetto. Varia da "basso" a "alto" e viene rappresentato sull'asse orizzontale; 

- **sforzo**, ovvero il livello di risorse necessarie per implementare quell'opzione (in termini di tempo, costi e competenze). Varia da "basso" a "alto" e viene rappresentato sull'asse verticale.

Dall'incrocio di questi assi si ottengono quattro quadranti, ciascuno con una diversa implicazione decisionale: 

- **Alto impatto - Basso sforzo**: opzioni prioritarie e immediate, di norma chiamati Quick win. Queste attività offrono un grande valore con uno sforzo minimo e dovrebbero essere eseguite per prime.  

- **Alto impatto - Alto sforzo**: sono gli investimenti strategici. Queste opzioni richiedono una valutazione approfondita e pianificazione, in quanto rappresentano interventi significativi che, sebbene impegnativi, portano grandi benefici. 

- **Basso impatto - Basso sforzo**: rappresentano le azioni tattiche. Possono essere eseguite se rimangono risorse disponibili, ma non dovrebbero essere prioritarie. 

- **Basso impatto - Alto sforzo**: le azioni da evitare. Queste opzioni non giustificano le risorse necessarie per la loro realizzazione.


 

