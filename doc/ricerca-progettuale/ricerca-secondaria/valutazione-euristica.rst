Valutazione euristica
-----------------------
La valutazione euristica è l’analisi dell’usabilità di un’interfaccia di un sito o servizio digitale sulla base di principi consolidati (definiti *euristiche*) nell’ambito dell’esperienza utente (UX). 

Questi principi si concretizzano in un certo numero di parametri che rendono positiva l’interazione tra utente e interfaccia. In aggiunta alle euristiche “tradizionali”, abbiamo individuato una serie di parametri aggiuntivi per i siti e servizi pubblici digitali, sulla base degli standard di qualità italiani ed europei del settore pubblico. 

Lo scopo dell’attività è di individuare eventuali problemi e opportunità di miglioramento dell’usabilità dell’interfaccia, così da formulare raccomandazioni a supporto di scelte progettuali mirate.  

.. admonition:: Risorse disponibili

   Lo stumento `Valutazione euristica <https://designers.italia.it/risorse-per-progettare/comprendere/stato-dell-arte/effettua-la-valutazione-euristica/>`_, parte del `kit Stato dell'arte <https://designers.italia.it/risorse-per-progettare/comprendere/stato-dell-arte/>`_ di Designers Italia, ti aiuta ad analizzare l’interazione con i touchpoint digitali esistenti e a valutare l’usabilità dell’interfaccia.

Impostare la valutazione
^^^^^^^^^^^^^^^^^^^^^^^^^^^^^^^^^^^
Prima di iniziare, definisci gli **obiettivi della valutazione** e **scegli le euristiche** da utilizzare come linee guida per l'analisi. 

Questo comprende la definizione dell’interfaccia da analizzare, il target di utenti e gli scenari d’uso principali. Stabilire una lista delle funzionalità o delle pagine chiave può aiutarti a rendere l’analisi più focalizzata.

Effettuare la valutazione 
^^^^^^^^^^^^^^^^^^^^^^^^^^^^
Impostati obiettivi ed euristiche, passa in rassegna le schermate, sia in versione desktop che mobile (o comunque per tutte le tipologie di supporto o dispositivo). Per ciascuna euristica, prendi in considerazione i diversi parametri e annota tutte le criticità che riscontri, valutando quali siano più o meno severe. 

Successivamente, formula una lista di raccomandazioni per risolvere almeno le criticità più gravi e per indirizzare la riprogettazione. 




