L'approccio progettuale
-----------------------

L’approccio proposto da Designers Italia in questa guida pratica permette di perseguire i valori di una progettazione virtuosa dei servizi pubblici digitali. Si ispira e prende in considerazione una varietà di elementi - presi in prestito da diverse metodologie di progettazione - e sintetizzati in 5 caratteristiche fondamentali che consentono di affrontare al meglio il processo sotto diversi punti di vista: quello delle persone, delle procedure e della tecnologia.

**Sistemico**
- Basato sul comprendere e progettare le interazioni tra i diversi attori ed elementi coinvolti nell’erogazione e fruizione del servizio nel complesso, per assicurare coerenza, armonia, integrazione e ottimizzazione degli scambi tra cittadini, processi, norme e risorse.

**Utente centrico**
- Basato su investigare i comportamenti, le necessità, preferenze e aspettative degli utenti del servizio per realizzare servizi e interfacce accessibili e conformi ai criteri di usabilità e sul coinvolgerli nelle diverse fasi del processo, per informare la progettazione e validare i risultati ottenuti.

**Partecipato**
- Che mira a coinvolgere individui, utenti e non, con diversi background, competenze e capacità nel processo progettuale, facilitando l’esplorazione, ideazione e prototipazione di soluzioni relative a sistemi, servizi, norme e interfacce insieme alle persone che le utilizzano e ne vengono influenzate.

**Aperto**
- Che parte dalla condivisione pubblica di informazioni sui progetti in essere, sfrutta le buone pratiche attingendo a risorse esistenti valide, e reimmette a disposizione i risultati sotto forma di documentazione, strumenti e risorse verso la community degli attori coinvolti.

**Iterativo**
- Che si fonda su un processo ciclico di pianificazione, analisi, definizione sviluppo e test, e in ottica di miglioramento continuo di un servizio o prodotto digitale, utilizzando strumenti comprensibili a tutti i soggetti e gli attori coinvolti (*stakeholder*), come i prototipi a diversi livelli di fedeltà, per valutare le soluzioni proposte, analizzare i risultati e definire le modifiche e ottimizzazioni da apportare.

Buone pratiche
^^^^^^^^^^^^^^
L’approccio di Designers Italia si riflette in un insieme di buone pratiche da adottare per progettare in modo virtuoso la trasformazione digitale dei servizi pubblici, raggiungere standard di qualità internazionali e supportare il raggiungimento dei requisiti richiesti a livello normativo. Queste buone pratiche, a loro volta, sono ordinate in relazione alle diverse fasi del processo progettuale presentato più avanti.

- Prioritizzare gli obiettivi e individuare i requisiti del progetto in funzione di essi; 
- Definire il perimetro del progetto bilanciando desiderabilità, fattibilità e opportunità; 
- Favorire equità e pari opportunità come requisiti imprescindibili; 
- Documentare i progetti e i processi in modo chiaro e aperto; 
- Definire sin dal principio i KPI, ovvero gli indicatori di risultato, e le strategie per il futuro monitoraggio della performance di una soluzione digitale; 
- Immedesimarsi e ascoltare gli utenti per comprendere comportamenti ed esigenze;
- Considerare tutte le tipologie di utenti per minimizzare gli elementi limitanti; 
- Coinvolgere nel processo tutti gli *stakeholder* interessati dal progetto; 
- Progettare in ottica multicanale, armonizzando l’esperienza utente delle diverse modalità di fruizione del servizio; 
- Rispettare gli standard di qualità e rifarsi ai buoni esempi già esistenti, senza reinventare la ruota; 
- Ridurre la complessità di procedure e processi al minimo utile, favorendo l’approccio *once only* da e verso il cittadino;
- Sfruttare piattaforme e infrastrutture tecnologiche pubbliche esistenti;
- Tenere un approccio *open source*: riusare soluzioni e condividere risultati con licenze aperte;
- Testare con gli utenti le soluzioni proposte durante tutto il processo, dai prototipi a diversi livelli di fedeltà fino al prodotto realizzato;
- Valutare ciclicamente la *performance* e la conformità delle soluzioni secondo criteri chiari. 

Principi
^^^^^^^^^^^^
Un servizio pubblico digitale può essere considerato di qualità se è conforme ad alcuni principi standard, definiti a livello nazionale ed europeo: 

**Centralità dell'utente**
- Servizi progettati con il coinvolgimento dei cittadini e sulla base delle loro necessità, per rendere i servizi mobile-friendly e fruibili, anche in termini di assistenza online e possibilità di lasciare feedback.

**Trasparenza**
- Informazioni chiare sulle responsabilità delle amministrazioni e sulle modalità di erogazione dei servizi, soprattutto in merito all’uso e al trattamento dei dati personali e alla spiegazione dei processi. 

**Accessibilità** 
- Servizi facilmente utilizzabili e informazioni facili da trovare e comprendere da tutte le persone, a prescindere da possibili condizioni di disabilità che rendano necessario l’utilizzo di strumenti assistivi o di particolari configurazioni del sistema.

**Once only**
- I siti e i servizi non dovrebbero chiedere agli utenti informazioni già fornite, ma riutilizzare internamente le informazioni già comunicate dall’utente attraverso l’integrazione con le piattaforme previste. 

**Open source**
- Mettere le soluzioni progettate e le relative documentazioni a disposizione della community con licenza aperta, così da poter essere riutilizzate da altre pubbliche amministrazioni con esigenze simili.  

**Digital first** 
- Il servizio deve essere organizzato sfruttando il digitale come canale primario, sfruttando le piattaforme abilitanti disponibili, le infrastrutture IT esistenti e considerando altri punti di contatto con il cittadino in modo da abbracciare un’ottica multicanale.
