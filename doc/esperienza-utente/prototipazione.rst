Introduzione
============

.. include:: /banner.rst

La progettazione di un ambiente digitale si basa sui risultati delle
attività di ricerca utente e co-progettazione, realizzate al fine di far emergere i bisogni effettivi delle persone
per cui si sta progettando. Un buon metodo di lavoro può essere la
stesura di **liste di bisogni ordinate per priorità**, ai quali
affiancare la relativa funzione da progettare per soddisfarli. 

Tra gli strumenti a disposizione per affrontare questa fase, uno dei più
utilizzati è quello per la costruzione dei flussi di interazione, che conduce a una descrizione dettagliata e ordinata delle azioni che l’utente compie sul sistema
per raggiungere i propri obiettivi, completa delle risposte che il sistema fornisce come esito di ciascuna azione. I flussi di interazione rendono evidenti le
complessità di un servizio digitale e i possibili passaggi critici che necessitano quindi di particolare attenzione in termini di progettazione e sviluppo.

La fase successiva del processo di progettazione è la creazione di **prototipi** mediante i quali impostare la struttura dell’interfaccia, definendo le modalità interattive e gli elementi principali, in termini di contenuti, funzionalità e caratteristiche di *layout*. 
Il prototipo consente di dare forma al servizio senza occuparsi dello stile grafico e dà modo al gruppo di lavoro di esplorare rapidamente una o più soluzioni alternative; è pertanto utilissimo per verificare e comunicare le principali funzioni d’uso di un prodotto e offrire un’idea dell’ambiente informativo in cui l’utente si troverà a interagire per raggiungere il proprio scopo. 

La prototipazione a bassa (e media) fedeltà permette quindi la **simulazione di uno o più scenari d’uso del servizio**, riproducendo l’esperienza che l’utente avrà con l'ambiente digitale prima ancora di iniziare a svilupparlo. 

In sintesi, progettare un servizio significa tradurre i bisogni degli utenti in funzioni e rappresentare queste funzioni all’interno di un ambiente informativo 
facile da comprendere per le persone che lo usano. Alla prototipazione di un servizio concorrono tutte le specializzazioni del design, che contribuiscono a 
delineare in modo più preciso questo ambiente proponendo dei **modelli di interfaccia utente e di progettazione di contenuti che verranno consolidati attraverso una 
serie di iterazioni sul prototipo**, fino a raggiungere una forma stabile. 

Una formalizzazione chiara dei bisogni degli utenti è anche necessaria per mettere a fuoco le funzionalità del software che dovrà realizzarli, per esempio per 
capire se questo software è già disponibile presso l’amministrazione o altre amministrazioni, oppure se e come deve essere sviluppato o modificato. 
Gli strumenti necessari per la costruzione dei flussi di interazione e dei prototipi a bassa fedeltà sono disponibili all’interno del Kit prototipazione di 
Designers Italia.
