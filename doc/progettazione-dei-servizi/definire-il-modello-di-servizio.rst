Definire il modello di servizio
===================================

Il modello di servizio è un quadro concettuale che definisce lo scopo del servizio e cosa consente all’utente di fare.  

Per creare un modello di servizio bisogna: 

- capire chi ne saranno i beneficiari e attori coinvolti; 
- definire qual è il valore erogato, 
- identificare le risorse e gli strumenti tecnologici necessari ad erogarlo e i canali che verranno utilizzati per fornirlo ai destinatari finali.  

È bene pensare al servizio end-to-end, ovvero in tutte le sue fasi, dall’implementazione ed erogazione fino al consumo o utilizzo da parte dell’utente finale. 

Definire il modello di servizio aiuta a individuare le caratteristiche e le componenti necessarie per il suo funzionamento e le modalità di erogazione e fruizione. 


Identificare gli attori 
--------------------------

La mappa degli attori è uno strumento visivo che serve a rappresentare la varietà di individui e/o organizzazioni che influiscono sull’esperienza dell’utente nell’interazione con un determinato prodotto o servizio.  

Questi attori sono suddivisi tra interni ed esterni alla Pubblica Amministrazione e vengono posizionati rispetto al centro del diagramma, dove è collocato l’utente, per indicare il tipo di influenza che esercitano: diretta o indiretta, debole o forte.  

Identificare le figure che influiscono sull’esperienza d’uso e il loro ruolo aiuta a progettare (o riprogettare) il servizio non solo per migliorare l’esperienza dell’utente finale, ma anche per portare beneficio anche a tutti coloro che ne contribuiscono all’erogazione e/o allo svolgimento del progetto. 

.. admonition:: Risorse disponibili

   Lo stumento `Mappa degli attori <https://designers.italia.it/risorse-per-progettare/comprendere/analisi-del-contesto/schematizza-il-contesto-d-uso/>`_, parte del `kit Analisi del contesto <https://designers.italia.it/risorse-per-progettare/comprendere/analisi-del-contesto/>`_ di Designers Italia, ti aiuta a individuare e classificare tutti gli attori coinvolti nel contesto d’uso di un servizio.


Formulare la proposta di valore
------------------------------------
La proposta di valore è l’insieme dei benefici per le persone che usano un servizio della Pubblica Amministrazione e rappresenta il motivo per cui il servizio ha senso di esistere.  

Mette in relazione gli obiettivi dei fruitori, le caratteristiche del servizio e cosa consente di fare, in modo da creare servizi di cui cittadini, organizzazioni e imprese hanno davvero bisogno e che desiderano usare.   

La proposta di valore guida molte delle decisioni strategiche e operative su come il servizio viene progettato, erogato, comunicato e migliorato per soddisfare le aspettative degli utenti. 

Inquadrare gli elementi costitutivi del servizio
---------------------------------------------------
Inquadrare gli elementi costituivi del servizio garantisce una visione strategica e sintetica del modo in cui un'organizzazione o un servizio genera valore nel tempo, considerando sia il livello economico che quello sociale, ambientale e politico.  

Esplora tutti gli elementi che hanno un impatto in fase di erogazione (risorse, investimenti, attori, quadro normativo e processi necessari alla sua realizzazione) e gli elementi che ne permettono la fruizione, compresi gli aspetti relativi al monitoraggio della sua efficacia. 

È un quadro di alto livello utile per allineare gli stakeholder sul modello di servizio offerto e valutarne la sostenibilità, in termini di bilanciamento tra impiego di risorse e impatto positivo, senza entrare nel dettaglio dei processi operativi o tecnici necessari ad erogarlo. 
