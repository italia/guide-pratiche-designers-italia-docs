Esperienza utente 
=================

.. include:: /banner.rst

Si definisce "esperienza" la conoscenza che le persone acquisiscono della realtà attraverso il proprio vissuto, includendo sia aspetti di tipo sensoriale e 
percettivo, che emotivo. L’esperienza di un utente, riferita alla fruizione di un servizio o prodotto, deriva quindi da un’esigenza specifica ed è definita anche in 
termini di raggiungimento degli obiettivi che la hanno motivata. 

La norma `ISO 9241-210:2010 <https://www.iso.org/obp/ui/#iso:std:iso:9241:-210:ed-1:v1:en>`__ definisce la *user experience* (esperienza utente, o UX) come “l’insieme di percezioni e delle reazioni della persona derivanti dall’uso 
e/o dall’aspettativa d’uso di un prodotto, sistema o servizio”.

Progettare un prodotto o servizio (digitale e non) significa quindi **definire le caratteristiche fondamentali dell’esperienza che l’utente vivrà accedendovi**; la 
progettazione deve tener conto dei molti aspetti che definiscono l’esperienza utente e tradurli in soluzioni e caratteristiche del *touchpoint*: 

- la capacità di **rispondere ai bisogni specifici dell’utente**, definita in termini di funzionalità da supportare;
- l’**usabilità**, definita come proprietà risultante dall’interazione fra il sistema e la persona, in termini di efficienza, efficacia e  soddisfazione;
- la **fruibilità in relazione al contesto** fisico, culturale, sociale nell’ambito del quale l’esperienza ha luogo;
- **l’accessibilità**; 
- **l’adeguatezza rispetto alle capacità cognitive** degli utenti (semplicità d’uso, accessibilità, scalabilità rispetto al livello di conoscenza e competenza sul prodotto/servizio);
- la **rispondenza alle capacità fisiche e percettive** degli utenti (accessibilità, ergonomicità).

La **progettazione dell'esperienza utente** (o user experience design) fa riferimento alla conoscenza acquisita durante la fase di ricerca e procede in parallelo con il lavoro di costruzione dell'architettura dell'informazione. 

Il primo importante passo della progettazione è la **elaborazione di una proposta progettuale** - o di più proposte alternative - dell'interfaccia utente, che ne definiscono l'impianto generale in termini di modello interattivo, layout e struttura dei contenuti.
L’impostazione ottimale viene individuata e validata anche attraverso sessioni di confronto con utenti e/o *stakeholder*; questa costituisce il riferimento generale dal quale si procede alla progettazione di **dettaglio** delle caratteristiche dell'**interazione fra utente e servizio**, attraverso modalità collaborative e un approccio iterativo e incrementale.

Nel corso della progettazione, l'impiego del **[Design system .italia](https://designers.italia.it/design-system/)** si rivela di fondamentale importanza. Questo strumento non solo garantisce coerenza tra i vari elementi dell’interfaccia e fornisce efficienza nel processo di sviluppo, ma sopratutto permette di mantenere un'enfasi costante sull'usabilità, assicurando che ogni aspetto del prodotto finale sia intuitivo e accessibile per l'utente.

.. toctree::
  :maxdepth: 3
  :caption: Indice dei contenuti

  esperienza-utente/prototipazione.rst
  esperienza-utente/dai-bisogni-degli-utenti-ai-flussi-di-interazione.rst
  esperienza-utente/prototipare-un-servizio.rst
  esperienza-utente/accessibilita.rst
  esperienza-utente/il-progetto-della-interfaccia-utente.rst
  esperienza-utente/progettare-e-costruire-in-alta-fedelta.rst
  esperienza-utente/lo-sviluppo-della-interfaccia-utente.rst
  esperienza-utente/contribuire-al-design-system-di-designers-italia.rst
