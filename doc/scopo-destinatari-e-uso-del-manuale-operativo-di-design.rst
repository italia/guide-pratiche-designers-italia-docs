Scopo, destinatari e uso del Manuale operativo di design
=========================================================
Questo manuale è uno degli strumenti di `Designers Italia <https://designers.italia.it/>`_ per supportare gli enti pubblici a raggiungere gli obiettivi definiti dalle `Linee guida di design per i siti internet e i servizi digitali della PA <https://docs.italia.it/italia/design/lg-design-servizi-web/it/versione-corrente/index.html>`_. Il manuale vuole essere un **punto di riferimento per la Pubblica Amministrazione e i suoi fornitori**, **descrive un metodo di lavoro condiviso** e **fornisce una serie di risorse metodologiche, strumenti pratici ed esempi** a supporto della progettazione e realizzazione di siti e servizi digitali della Pubblica Amministrazione. 

I destinatari di questo manuale sono principalmente: 

- i **decisori politici**, affinché siano abilitatori consapevoli e cooperino al miglioramento e all’innovazione del Paese a partire da conoscenze pratiche sul tema del design dei servizi digitali; 
- il **personale amministrativo della Pubblica Amministrazione**, affinché possano adempiere ai loro doveri di avviatori e gestori di processi di transizione digitale avendo più chiara la materia oggetto di tali processi; 
- il **personale tecnico degli enti pubblici, delle società in-house e dei fornitori di servizi, applicativi e infrastrutture digitali delle pubbliche amministrazioni**, affinché siano sempre più aggiornati su processi tecnici di progettazione e le relative buone pratiche.

Questo manuale operativo si propone di supportare: 

- la **modellazione di servizi digitali sulla base di esigenze concrete e risorse esistenti** evitando sprechi, duplicazione di attività e creando touchpoint (punti di contatto digitali) e servizi utili; 
- la **progettazione e lo sviluppo di flussi di interazione chiari**, che possano rispondere con efficacia alle necessità dei diversi utenti, generando un’esperienza d’uso positiva; 
- la **corretta allocazione delle risorse**, basata sull’identificazione delle priorità e l’adozione di standard che evitino sprechi e duplicazioni di attività; 
- la **pratica amministrativa di amministratori e i tecnici della PA negli adempimenti normativi** descritti dalle Linee guida.

Il Manuale operativo di design si colloca all’interno di un sistema in continua evoluzione e si basa su una logica di miglioramento continuo. Poiché i contenuti presenti all’interno del manuale operativo di design evolvono continuamente, diventa fondamentale introdurre il versionamento che consente di tenere traccia dei diversi rilasci nel tempo.

Versionamento e storico 
-------------------------

Il Manuale operativo di design beneficia del *version control system* (sistema di controllo versione) di GitHub, per cui esiste una traccia pubblica di tutte le modifiche effettuate e dei relativi autori. Grazie al versionamento, chi realizza siti e servizi aderenti alle Linee guida a norma CAD di riferimento, può citare una precisa versione del manuale operativo di design che utilizza (da citare, ad esempio, quando si partecipa a un bando di gara).

Ogni rilascio è etichettato secondo un sistema basato su anno e versione. Le versioni sono espresse attraverso un numero progressivo. Il sistema delle release è in vigore dal 2022, quindi la prima release delle linee guida è 2022.1 (prima release del 2022). 

È possibile consultare la **versione più aggiornata** del manuale selezionando "**Versione corrente**" dal menu a tendina nell'header.



Consultazione della documentazione
-------------------------------------
I capitoli del manuale sono strutturati attorno a specifiche `aree di competenza <../../doc/pianificazione-gestione-e-strategia/competenze-ruoli-e-figure-coinvolte.html>`_ o domini di conoscenza e abilità necessarie per svolgere attività di design dei servizi e dei prodotti digitali nella Pubblica Amministrazione italiana. Questo approccio mira a fornire risorse pratiche e conoscenze mirate per affrontare compiti specifici in base alle capacità richieste.

Ogni capitolo è concepito per essere direttamente applicabile alle sfide quotidiane dei progettisti, aiutandoli a svolgere il proprio lavoro in modo efficiente e seguendo le migliori pratiche.


Sviluppo collaborativo
-----------------------------

Il presente manuale è un documento pubblico, e chiunque può partecipare al processo di revisione e aggiornamento attraverso gli strumenti messi a disposizione attraverso GitHub, in particolare le `issues <https://guides.github.com/features/issues/>`_ (per le discussioni) e le `pull request <https://help.github.com/articles/about-pull-requests/>`_ (per le proposte di modifica).

I nuovi contenuti e le modifiche a contenuti esistenti -  dopo essere approvati - vengono pubblicati nella versione "bozza" del manuale operativo, disponibile per una discussione pubblica e revisione da parte della *community*. Solo successivamente, in occasione di una nuova *release* del manuale, il team di Designers Italia valuta eventualmente di consolidare e farle confluire, dopo eventuali modifiche, nella versione ufficiale "versione corrente".

I contenuti del manuale sono redatti in file .rst e possono essere aggiornati via GitHub. Qui è disponibile una `guida alla sintassi RST <http://docutils.sourceforge.net/docs/user/rst/quickref.html>`_.

Altre risorse per l’editing in formato .rst:

| `Editor per il testo <http://rst.ninjs.org/>`_
| `Editor per le tabelle <http://truben.no/table/>`_
| `Altro <http://docutils.sourceforge.net/docs/user/links.html#editors>`_
