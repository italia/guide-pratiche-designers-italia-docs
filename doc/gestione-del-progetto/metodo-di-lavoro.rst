Metodo di lavoro
----------------

In termini generali il design dei servizi ha due capisaldi: **la co-progettazione**, ovvero la necessità di coinvolgere gli stakeholder per identificare in itinere 
i loro bisogni e creare consenso intorno alle soluzioni, e **la prototipazione**, ovvero la generazione a tutti gli stadi di artefatti nei quali materializzare le idee e raccogliere spunti via via più precisi rispetto all’output finale atteso. Su questi due capisaldi si innesta **la realizzazione** della soluzione attraverso 
componenti di design e sviluppo tecnico, e infine un percorso di **miglioramento continuo** basato sulla misurazione dell’efficacia. 

Un processo di design deve essere orientato ai risultati e deve quindi contemporaneamente:
- saper esplorare il problema attraverso gli occhi degli stakeholder 
- ideare nuove funzionalità testando la loro utilità attraverso artefatti 
- costruirle secondo degli standard di qualità adeguati 
- avviare un percorso di miglioramento continuo 

Esistono diverse modalità “per fare design” e per organizzare i processi di progettazione, a partire dalle competenze chiave dei membri del gruppo di lavoro. Da 
questo punto di vista il processo di service design è perfettamente compatibile con modalità di lavoro agile tipiche dei processi di produzione di tecnologie 
digitali così importanti nello sviluppo dei servizi digitali. 
È possibile strutturare il percorso di progettazione per cicli (“sprint” nella metodologia agile) di lavoro successivi, svolgendo iterazioni di ascolto dell’utente, 
ideazione di soluzioni, prototipazione e validazione, facendo evolvere man mano il prototipo in una soluzione solida.
