Glossario
=========

A
-

.. glossary::

   Accessibilità
      Per accessibilità si intende la capacità dei sistemi informatici di erogare servizi e fornire informazioni fruibili, senza discriminazioni, anche da parte di
      coloro che a causa di disabilità necessitano di tecnologie assistive o configurazioni particolari. 

   Agile (metodologia)
      Per metodologia agile si intende un insieme di metodi e pratiche di management derivanti dal dominio dello sviluppo software e applicativi più in generale    
      alle pratiche collaborative dei flussi di lavoro che rientrano nell’area della progettazione dei servizi. Contrapposto al “modello a cascata” (waterfall), 
      che prevede una gestione lineare e procedurale del ciclo di vita del prodotto/servizio, la metodologia Agile propone un approccio iterativo e incrementale con 
      rilasci veloci, parziali e temporanei, da testare e migliorare ciclicamente. La metodologia Agile si applica anche all’organizzazione dei gruppi di lavoro, 
      generalmente multidisciplinari organizzati in tribe, squad, chapter e guild. Si avvale inoltre, di tipici rituali di gestione dei progetti, dagli incontri di 
      pianificazione e prioritizzazione ai rituali giornalieri di allineamento alle retrospettive di progetto.

B
-

.. glossary::

   Back-end/Front-end
      Con riferimento ai servizi digitali, con front-end si intende la parte visibile direttamente all’utente finale attraverso l’interfaccia del touchpoint, mentre 
      con back-end la parte relativa all’effettivo funzionamento delle interazioni non visibile direttamente dall’utente. Se il front-end è relativo alla parte del 
      servizio destinata alla navigazione pratica dell’utente e alle sue dinamiche di interazione, il back-end definisce invece la parte infrastrutturale e 
      computazionale che ne sta alla base e ne garantisce l’operatività. 
      
   Back-office/Front-office
      Nel campo dell’organizzazione aziendale con front-office si intende l’insieme di azioni, procedure e strutture organizzative che gestiscono in modo diretto 
      l’interazione esterna con i clienti/utenti finali dei servizi erogati da un determinato ufficio/ente. Per back-office, al contrario, si intende invece 
      l’insieme di azioni, procedure e strutture organizzative che permettono la gestione interna operativa, funzionale e talvolta produttiva, dell’ufficio/ente che 
      eroga i servizi, non contemplando il coinvolgimento diretto dell’utente finale. 

C
-

.. glossary::

   Community
      Gruppo di persone accomunate da uno o più interessi che interagiscono, si incontrano, discutono e scambiano idee e informazioni in luoghi fisici o virtuali 
      mediante diversi strumenti e canali di comunicazione come chat, forum o blog.
      
D
-

.. glossary::

   Design
      Con il termine design in questo documento ci si riferisce alle diverse discipline della progettazione e più in generale ai metodi di problem-solving 
      strategico che guidano l’innovazione e mirano al miglioramento della qualità della vita attraverso prodotti, sistemi, servizi ed esperienze. Per design si 
      intende l’ambito trans-disciplinare che copre l’intera gamma degli aspetti dell’esperienza umana, da quelli più concreti e tangibili (es. user interface 
      design) a quelli più astratti e intangibili (es. policy design).
      
   Design system
      L’insieme di componenti, modelli, pattern e stili, condivisi all’interno di un organizzazione/ente, utile alla progettazione dei touchpoint di 
      prodotti/servizi digitali. I Design system offrono regole e strumenti per garantire coerenza tra una moltitudine di prodotti digitali sviluppati da uno stesso 
      ente, contribuendo a mantenere uniforme la qualità dell’esperienza offerta dagli stessi.

E
-

.. glossary::

   eGovernment (o amministrazione digitale)
      Il termine eGovernment, abbreviato “eGov”, rappresenta la forma contratta di "Electronic Government” (in italiano “amministrazione digitale”) e definisce 
      l’intero sistema di gestione digitalizzata della Pubblica Amministrazione. L’eGgovernment riguarda non solo la gestione documentale e procedurale, ma anche 
      quella organizzativa e amministrativa, attraverso l’uso di tecnologie dell’informazione e della comunicazione (TIC).
 
I
-

.. glossary::

   Inclusività
      Orientamento finalizzato alla promozione della diversità e dell’equità riguardo l’accesso a diritti e opportunità, senza discriminazioni negative o 
      intolleranze prodotte da giudizi, pregiudizi, razzismi e stereotipi. L’inclusività si declina in diversi aspetti della progettazione relativamente al campo di 
      applicazione. Nella progettazione dei servizi pubblici ad esempio è richiesto l’utilizzo di un linguaggio inclusivo ed è raccomandato l’incentivo 
      dell’inclusione sociale, in tutte le sue forme, senza discriminazioni di genere, etnia, età, lingua, orientamento politico, religioso o sessuale.
 
M
-

.. glossary::

   Mobile first
      L’approccio mobile first consiste nel progettare servizi digitali valutando in prima istanza la resa sui dispositivi mobili, per poi arricchire di elementi e 
      funzionalità la composizione della pagina mano a mano che aumenta l’ampiezza della finestra disponibile sui device utilizzati per accedere al servizio 
      stesso.
 
O
-

.. glossary::

   Once only (o principio Una tantum)
      Principio di progettazione dei servizi digitali che prevede che gli utenti finali di un servizio siano chiamati a fornire all’interno di una stessa procedura 
      medesime informazioni per più di una volta. Il principio Once Only (detto anche Una Tantum) prevede che ogni processo venga progettato per essere semplice e 
      usabile per l’utente finale, sfruttando pienamente il potenziale offerto dalla capacità di interoperabilità dei sistemi informatici.
 
S
-

.. glossary::

   Stakeholder
      Letteralmente “portatore di interesse”, rappresenta qualsiasi attore, individuo o organizzazione, che a vario titolo ha capacità di influenzare o viene 
      influenzato dagli impatti di un progetto/azione/servizio. Nell’ambito dei servizi pubblici digitali possono intendersi stakeholder gli utenti finali del 
      servizio (cittadini o dipendenti pubblici), i fornitori coinvolti nella sua progettazione e sviluppo, le pubbliche amministrazioni o le aziende impattate, 
      gli enti finanziatori e di controllo, le organizzazioni del terzo settore e le community di interesse.
      
T
-

.. glossary::

   Tag
      Termine associato a un’informazione (es. a una tipologia di contenuto)  che consente di descrivere, classificare, ricercare e filtrare le informazioni sulla 
      base di un criterio univoco. 

   Touchpoint
      Letteralmente “punto di contatto”, nel linguaggio della progettazione dei servizi si riferisce a ogni canale attraverso il quale l’utente finale interagisce 
      direttamente con il servizio erogato. Relativamente alla tipologia di servizio, i touchpoint possono avere natura analogica o digitale. Nel caso dei servizi 
      pubblici ad esempio possono considerarsi touchpoint analogici gli sportelli al pubblico aperti negli uffici della Pubblica Amministrazione, mentre touchpoint 
      digitali i siti web o le app messe direttamente a disposizione dei cittadini online.

   Trasformazione digitale
      Il processo di trasformazione delle modalità manuali, analogiche, tradizionali di erogazione dei servizi, attraverso l’utilizzo di pratiche e soluzioni 
      digitali. La trasformazione digitale non è pertinente in modo esclusivo agli aspetti tecnologici, ma riguarda più in generale i paradigmi di organizzazione e 
      le logiche procedurali che stanno alla base dell’erogazione del servizio. Digitalizzare un servizio pubblico infatti, oltre che dematerializzare la 
      documentazione necessaria, comporta anche la riprogettazione dell’esperienza di fruizione dell’utente nel suo complesso, prendendo in considerazione ognuno 
      dei touchpoint previsti per ognuna delle fasi di fruizione dello stesso, dall’informazione iniziale alla valutazione finale.
      
